---
layout: main
title: O studijskom programu
lang: sr
ref: studije
---

### Struktura programa

Naziv studijskog programa je IKT za državnu upravu. Studijski program traje 2
godine (4 semestra) i vredi 123-125 kredita. Akademsko zvanje koje se stiče je
Master inženjer informacionih tehnologija – IKT za državnu upravu. Ishod
studijskog programa su sposobnost korišćenja stručne i naučne literature,
rešavanja praktičnih problema i sticanje preduslova za nastavak obrazovanja.
Master studijski program ima za cilj da obrazuje stučnjake visoko kompetentne
za razvoj IKT rešenja, a posebno rešenja za potrebe javne uprave i
administracije. Zbog toga on obezbeđuje duboka znanja modernih IKT-a
(distribuirane arhitekture, upravljanje poslovnim procesima i digitalnim
dokumentima, informaciona bezbednost) i primena IKT u javnoj upravi i
administraciji (upravljanje resursima, poslovna inteligencija, društvene
mreže, pravna informatika, e-pravosuđe, e-obrazovanje, itd.), kombinovanih sa
znanjima i razumevanjem domena javne uprave i administracije u informacionom
društvu.

Preduslov za upis je zvanje bečelora iz oblasti računarstva, informatike,
industrijskog menadžmenta, organizacionih nauka ili ekonomije vredan najmanje
180 ESPB kredita. Na studijski program se mogu upisati i bečelori pravnih
nauka ukoliko prethodno polože kvalifikacioni ispit iz oblasti IKT-a.

Struktura kurikuluma obuhvata obavezne (ispod 70%) i izborne (iznad 30%)
predmete. Izborni predmeti se biraju iz grupe predloženih predmeta.

Nastava se izvodi kroz predavanja i vežbe. Tokom nastavnog procesa se stavlja
akcenat na samostalan i istraživački rad studenta kao i na njegovo pojačano
lično uključivanje u nastavni proces. Na predavanjima se, uz korišćenje
odgovarajućih didaktičkih sredstava, izlaže predviđeno gradivo, ali se tom
prilikom studentima ukazuje i na istraživačke trendove u oblasti. Na vežbama,
koje prate predavanja, se rešavaju konkretni zadaci i izlažu primeri koji
dodatno ilustruju gradivo. Na vežbama se daju i dodatna objašnjenja gradiva
koje je izloženo na predavanjima. Vežbe mogu da budu posvećene organizovanom
rešavanju realnih problema. Vežbe mogu da budu auditorne ili računarske. Deo
vežbi se može odvijati i u softverskim kompanijama ili institucijama javne
uprave i administracije. Veličina grupe za vežbe zavisi od tipa vežbi.
Studentske obaveze uključiju pisanje seminarskih radova, izradu domaćih
zadataka, izradu projekata ili semestralnih zadataka koji se prate i ocenjuju
u skladu sa regulativom usvojenom na Univerzitetu u Novom Sadu. Broj
ostvarenih poena izražava se u skladu za usvojenim sistemom i odražava
opterećenje studenta. Svaki predmet ima tačno određen broj ESPB kredita a
studije se smatraju završenim kada student izvrši sve obaveze propisane
studijskim programom i sakupi najmanje 123 ESPB kredita.

### Ciljevi programa

Ciljevi studijskog programa se mogu grupisati u sledeće kategorije.

**Sticanje znanja iz IKT oblasti.** Program obezbeđuje sveobuhvatna i duboka znanja savremenih IKT i veštine za razvoj složenih IKT rešenja sa posebnim naglaskom na domen javne uprave i administracije.

**Sticanje domenskog znanja.** Program obezbeđuje znanja iz domena javne uprave i administracije potrebna za razvoj i primenu IKT rešenja u domenskoj oblasti.

**Sticanje praktičnih znanja.** Program obezbeđuje dobijanje neophodnih znanja za identifikovanje i formulisanje problema i projekata, kao i plana za njihovo rešavanje korišćenjem raznorodnih tehničkih znanja i veština i domenskih znanja. To, pored ostalog, uključuje i razvoj kreativnih sposobnosti razmatranja problema i sposobnost kritičkog mišljenja.

**Osposobljavanje za komunikativnost i timski rad.** Dobijanje neophodnih znanja za prezentovanje sopstvenih rezultata stručnoj i široj javnosti kao i razvijanje sposobnosti za timski rad, posebno kroz komunikaciju sa domenskim ekspertima iz domena javne uprave i administracije.

**Pripreme za dalje studije.** Dobijanje neophodnih znanja, koje će omogućiti dalji nastavak školovanja, posebno kroz doktorske studije. Jedan od posebnih ciljeva, koji je u skladu sa ciljevima obrazovanja stručnjaka na Univerzitetu u Novom Sadu je razvijanje svesti kod studenata za potrebom permanentnog obrazovanja, razvoja društva u celini i zaštite životne sredine.

**Pripreme za profesionalno angažovanje.** Dobijanje neophodnih znanja i razvijanje svesti o širokom spektru problema i obaveza koji se javljaju u profesionalnoj praksi: sigurnost, etika, ekologija i ekonomija. 
